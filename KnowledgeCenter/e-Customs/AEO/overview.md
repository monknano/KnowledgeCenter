
ผู้ประกอบการระดับมาตรฐานเออีโอ (Authorized Economic Operator: AEO)
===

สืบเนื่องจากเหตุการณ์ก่อการร้ายเมื่อวันที่ 11 กันยายน 2544 (เหตุการณ์ 9/11) ทำให้องค์การศุลกากรโลก (World Customs Organization:WCO) ตระหนักถึงระบบความปลอดภัยทางโลจิสติกส์และการค้าระหว่างประเทศ โดยให้ความสำคัญในกระบวนการรักษาความปลอดภัยตั้งแต่ต้นทางของการขนส่ง จึงได้กำหนดกรอบมาตรฐานในการรักษาความปลอดภัย และการอำนวยความสะดวกทางการค้าระหว่างประเทศ เรียกว่า SAFE Framework of Standards to Secure and Facilitate Global Trade (WCO SAFE FoS) ซึ่งหนึ่งในกลไกสำคัญของ WCO SAFE FoS คือ โครงการ Authorized Economic Operator: AEO ทั้งนี้ ประเทศสมาชิก WCO ต่างแสดงเจตจำนงเข้าร่วมโครงการดังกล่าว โดยประเทศไทยในฐานะสมาชิก WCO ได้รับนโยบายนี้มาตั้งแต่ปี 2549 และกรมศุลกากรได้ลงนามใน Letter of Intent เมื่อวันที่ 9 พฤษภาคม 2549 เพื่อแสดงเจตนารมณ์ในการนำ WCO SAFE FoS มาใช้กระตุ้นให้ศุลกากรและภาคเอกชนตระหนักถึงความปลอดภัยในการขนส่งสินค้าระหว่างประเทศ โดยได้ดำเนินการมาตั้งแต่ปี พ.ศ. 2550 และยังคงมีความก้าวหน้ามาอย่างต่อเนื่อง
  
## AEO คืออะไร ?

องค์การศุลกากรโลกได้ให้คำนิยามไว้ว่า **“AEO is a party involved in the international movement of goods in whatever function that has been approved by or on behalf of a national Customs Administrations as complying with WCO or equivalent supply chain security standards”** องค์กรหรือบริษัทที่มีหน้าที่เกี่ยวข้องกับการเคลื่อนย้ายสินค้า โดยได้รับการรับรองจากศุลกากรของแต่ละประเทศว่าได้ปฏิบัติตามกรอบมาตรฐานของ WCO หรือมาตรฐานอื่นที่เทียบเท่าในเรื่องการรักษาความปลอดภัยในห่วงโซ่อุปทาน ทั้งนี้ ผู้เกี่ยวข้องในห่วงโซ่อุปทาน รวมถึง ผู้ผลิต ผู้นำเข้า ผู้ส่งออก ตัวแทนออกของ ผู้ขนส่ง ผู้รวบรวมสินค้า ท่าเรือ ท่าอากาศยาน ผู้ประกอบการกิจการท่ารถ เจ้าของโรงพักสินค้า ตัวแทนจำหน่ายสินค้า เป็นต้น

ผู้ประกอบการระดับมาตรฐานเออีโอ คือ ผู้ประกอบการที่มีคุณสมบัติครบถ้วนตามที่กรมศุลกากรกำหนด ซึ่งผ่านการตรวจสอบและตรวจประเมิน ณ สถานประกอบการ และได้รับการรับรองจากกรมศุลกากรว่าเป็นผู้ประกอบการที่มีมาตรฐานการรักษาความปลอดภัยในห่วงโซ่อุปทานการค้าระหว่างประเทศ ซึ่งผู้ประกอบการจะต้องจัดทำมาตรฐานรักษาความปลอดภัย 8 ด้าน ดังต่อไปนี้

1. ความปลอดภัยในการเข้า-ออกอาคารสถานที่
2. ความปลอดภัยในส่วนที่เกี่ยวกับพนักงาน
3. ความปลอดภัยในส่วนของพันธมิตรทางธุรกิจ
4. ความปลอดภัยในส่วนที่เกี่ยวกับสินค้า
5. ความปลอดภัยสำหรับยานพาหนะขนส่งสินค้า
6. ความปลอดภัยทางด้านข้อมูล และระบบเทคโนโลยีสารสนเทศของหน่วยงาน
7. ระบบการตรวจสอบและสืบสวนเหตุการณ์ที่เกิดขึ้น
8. ระบบการจัดการเมื่อเกิดวิกฤตการณ์และแนวทางดำเนินการแก้ไข

![มาตรฐานรักษาความปลอดภัย 8 ด้าน](http://aeo.customs.go.th/data_files/27550f638db1f32374d4c52b235a59bb.jpg)


สำหรับสิทธิพิเศษที่ผู้ประกอบการระดับมาตรฐานเออีโอจะได้รับ อาทิ

- พิธีการศุลกากรนำของเข้าในการยกเว้นการตรวจ เว้นแต่กรณีที่มีระเบียบพิธีการเฉพาะเรื่องกำหนดไว้เป็นอย่างอื่น หรือมีเหตุอันควรสงสัย
- พิธีการศุลกากรส่งของออกในการยกเว้นการชักตัวอย่างสินค้าที่ส่งออก เว้นแต่กฎหมายหรือระเบียบอื่นที่เกี่ยวข้องกำหนดให้ชักตัวอย่าง
- พิธีการศุลกากรสินค้าถ่ายลำ/ผ่านแดน โดยการใช้หลักประกัน ในการเป็นผู้ประกอบการระดับมาตรฐานเออีโอ แทนการวางเงินหรือหลักประกันของผู้ถ่ายลำตามกฎหมายและหลักเกณฑ์ที่กรมศุลกากรกำหนด

ปัจจุบัน ประเทศไทยมีผู้ประกอบการระดับ มาตรฐานเออีโอจำนวน **360 ราย** แบ่งเป็น **ผู้นำของเข้าผู้ส่งของ**ออกระดับมาตรฐานเออีโอ จำนวน **190 ราย** และ**ตัวแทนออกของ**ระดับมาตรฐานเออีโอจำนวน **183 ราย** (ข้อมูลณวันที่30 กันยายน 2562)

## กฎหมายที่เกี่ยวข้อง

|ลำดับ|	รายละเอียด|	วันที่เอกสาร|
|---|--------------|----------|
|1| ประกาศกรมศุลกากร ที่ 228/2562 เรื่อง หน่วยงานศุลกากรคู่ความตกลงตามความตกลงยอมรับร่วมกัน สำหรับโครงการผู้ประกอบการระดับมาตรฐานเออีโอ (ฉบับที่ 2)|	29 ตุลาคม 2562|	
|2 |ประกาศกรมศุลกากร ที่ 166/2562 เรื่อง หน่วยงานศุลกากรคู่ความตกลงตามความตกลงยอมรับร่วมกัน สำหรับโครงการผู้ประกอบการระดับมาตรฐานเออีโอ|23 สิงหาคม 2562|
|3 |ประกาศกรมศุลกากร ที่ 165/2562 เรื่อง การปฏิบัติพิธีการนำของเข้า ส่งของออก สำหรับโครงการผู้ประกอบการระดับมาตรฐานเออีโอ	|23 สิงหาคม 2562|	


## เอกสารที่เกี่ยวข้อง
- เอกสารประกอบการบรรยาย โครงการอบรมชี้แจงการปฏิบัติพิธีการศุลกากรนำของเข้า ส่งของออก สำหรับโครงการผู้ประกอบการระดับมาตรฐานเออีโอ [Downloads](https://drive.google.com/file/d/1-o94dmo0yd5dyUis0MoiOvnPERW23PqM/view)

<!--stackedit_data:
eyJoaXN0b3J5IjpbNzgyNDkwMTY3LDE0OTMwOTkzMTIsMjExMz
YyNTY0MywyMDg3ODU0OTc4LDY1OTkzNDA3NCwtMTE2MDMxNjcy
OSw3MzA5OTgxMTZdfQ==
-->